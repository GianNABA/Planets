Saturno è il sesto pianeta del sistema solare in ordine di distanza dal Sole e il secondo pianeta più massiccio dopo Giove.
 Con un raggio medio 9,5 volte quello della Terra e una massa 95 volte superiore a quella terrestre Saturno, con Giove, Urano e Nettuno, è classificato come gigante gassoso.[5]
 Il nome deriva dall'omonimo dio della mitologia romana, omologo del titano greco Crono.
[6] Il suo simbolo astronomico (♄Saturn symbol.svg) è una rappresentazione stilizzata della falce del dio dell'agricoltura e dello scorrere del tempo (in greco, Κρόνος).[7]

Saturno è composto per il 95% da idrogeno e per il 3% da elio a cui seguono gli altri elementi.
 Il nucleo, consistente in silicati e ghiacci, è circondato da uno spesso strato di idrogeno metallico e quindi da uno strato esterno gassoso.[8]

I venti nell'atmosfera di Saturno possono raggiungere i 1 800 km/h,[9] risultando significativamente più veloci di quelli su Giove e leggermente meno veloci di quelli che spirano nell'atmosfera di Nettuno.[10]

Saturno ha un esteso e vistoso sistema di anelli che consiste principalmente in particelle di ghiaccio e polveri di silicati. 
Con le sue 82 lune conosciute, che orbitano intorno al pianeta[11], Saturno detiene il primato per il maggior numero di satelliti del sistema solare. 
Tra queste, Titano è la maggiore ed anche l'unica luna del sistema solare ad avere un'atmosfera significativa.